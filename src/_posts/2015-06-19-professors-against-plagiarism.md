---
title: حمایت از استادان علیه تقلب
tags: تقلب پایان‌نامه جامعه
category: یادداشت
uuid: ae8f9059-bd35-4481-bb7d-6e9681bca3b2
---

چند سالی هست که به ابتکار برخی از اساتید شناخته شده ایرانی حرکتی به نام «استادان علیه تقلب» به راه افتاده. هدف هم علاوه بر روشنگری «مبارزه با تخلف و تقلب علمی در دانشگاه‌ها چه از سوی دانش‌جویان و چه از سوی اعضای هیات علمی» است. از این حرکت حمایت کنیم.

شاید بیشتر ما طی دوران تحصیل شاهد خرید و فروش پروژه و پایان‌نامه در مقاطع مختلف تحصیلی بودیم. وقتی ما در تحصیل تقلب می‌کنیم یعنی جایگاه علم رو درک نکردیم. نه اینکه صد در صد مقصر باشیم، بلکه جامعه به ما ارتباط بین رشته دانشگاهی ما و آینده شغلی ما رو ترسیم نکرده. این‌ها نقاطی گسسته در ذهن ما هستند. از طرفی سیستم آموزشی و اداری مدرک پرسته، یعنی با مدرک ممکنه بشه ترقی کرد. بنابراین عده‌ای صرفا به این جهت به گرفتن مدرک دانشگاهی روی می‌آورند. از طرفی دانشگویانی داریم که رشته دلخواهشون رو دنبال نمی‌کنند و شاید به اصرار خانواده یا با ملاحظاتی دیگر، مثلا داشتن جایگاه اجتماعی بهتر، به تحصیل روی آوردند. اینها آفات جامعه ماست. از طرفی نداشتن ارتباط حرفه‌ای با سایر جوامع عملی دنیا و فاصله و دیواری که بین ما هست قبج کپی‌کاری و دزدی علمی رو کاهش می‌ده، وقتی قرار نیست هرگز با طرف روبرو بشیم چه اهمیتی داره که خروجی کار او رو به عنوان کار خودمون قالب کنیم. یا شاید این وظیفه رو به شرکت‌هایی بسپاریم که به شکل تخصصی این کپی‌کاری یا سرقت علمی یا تولید پروژه واقعی اما توسط فردی دیگر رو برای ما انجام بدهند.

مشکلات دیگر هم در این میان هستند. مثلا قداستی که جامعه برای دکتر و مهندس ایجاد کرده، دانشگاهی که جایی شده برای مستقل شدن و آشنایی زنان و مردان و همه اینها تحصیل علم رو به حاشیه رانده. از روی دیگر کمبود موسسات و گروه‌های دانش‌بنیان باعث شده که کمتر کسی اهمیت مطالعات علمی عمیق رو درک کند. مثلا اگر قرار نیست من از دانشی که طی تحصیلاتم می‌آموزم تمام و کمال در حرفه‌ام استفاده کنم چه نیازی هست خودم را به زحمت بیندازم که پروژه‌ای استاندارد و اصیل تحویل بدهم. در این حالت پروژه و پایان‌نامه به یک دردسر تقلیل پیدا می‌کند که هرچه زودتر باید از شرش خلاص شد، نه فرصتی برای کسب و اثبات توانایی‌های فراگرفته شده. نتیجه این خواهد شد که جامعه تقلب را تقبیح می‌کند و در حالی که همه می‌دانند که کار خوبی نیست ولی همچنان به انجام آن ادامه می‌دهند.

بهرحال این مطلب جامعه‌شناسی تقلب نیست. اگر شما هم از تقلب بیزارید یک حمایت ساده از این حرکت بکنید. برای اینکار لازم نیست کار سختی انجام بدهیم. کافیست که نام و آدرس وبسایتمان را طی یک ایمیل به دکتر [قدسی](mailto:ghodsi_AT_sharif_DOT_edu) ایمیل کنیم. ایشان هم نام و لینک را در صفحه [«حمایت»](http://pap.blog.ir/page/sponsors) وبسایت استادان علیه تقلب درج می‌کند. 
